竹里館 王維
獨坐幽篁裏，彈琴復長嘯。
深林人不知，明月來相照。

同詠 裴迪
來過竹里館，日與道相親。
出入唯山鳥，幽深無世人。

同詠 養心主人
萬籟闃幽篁，七弦揮古調。
子期既已矣，明月空相照。

辛夷塢 王維
木末芙蓉花，山中發紅萼。
澗戶寂無人，紛紛開且落。

同詠 裴迪
綠堤春草合，王孫自留玩。
況有辛夷花，色與芙蓉亂。

同詠 養心主人
余以此為輞川集之最，實難同詠，故作讚語以和之。
維語自天成，幽情妙莫測。
辛夷落且開，暫作人間客。


漆園 王維
古人非傲吏，自闕經世務。
偶寄一微官，婆娑數株樹。

同詠 裴迪
好閑早成性，果此諧宿諾。
今日漆園游，還同莊叟樂。

同詠 養心主人
大块載形骸，驅馳累世務。
或為得道人，醉卧漆園樹。


椒園 王維
桂尊迎帝子，杜若贈佳人。
椒漿奠瑤席，欲下雲中君。

同詠 裴迪
丹刺罥人衣，芳香留過客。
幸堪調鼎用，願君垂采摘。

同詠 養心主人
千載共同詠，蕭條不見君。
且盡香椒酒，悠悠一片雲。


