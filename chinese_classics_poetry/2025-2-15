臨湖亭 王維
輕舸迎上客，悠悠湖上來。
當軒對尊酒，四面芙蓉開。

同詠 裴迪
當軒彌滉漾，孤月正裴回。
谷口猨聲發，風傳入戶來。

同詠 養心主人
遠山青黛影，荷露映徘徊。
風動一湖月，香幽四面來。



南垞 王維
輕舟南垞去，北垞淼難即。
隔浦望人家，遙遙不相識。

同詠 裴迪
孤舟信一泊，南垞湖水岸。
落日下崦嵫，清波殊淼漫。

同詠 養心主人
南垞望北垞，别浦入雲際。
淼淼蕩輕舟，星河乘槎濟。


欹湖 王維
吹簫凌極浦，日暮送夫君。
湖上一回首，青山卷白雲。

同詠 裴迪
空闊湖水廣，青熒天色同。
艤舟一長嘯，四面來清風。

同詠 養心主人
欹湖君别去，孤舟渡白雲。
日暮漣漪散，茫茫不見君。

柳浪 王維
分行接綺樹，倒影入清漪。
不學御溝上，春風傷別離。

同詠 裴迪
映池同一色，逐吹散如絲。
結陰既得地，何謝陶家時。

同詠 養心主人
天地元逆旅，偶於山水棲。
長條拂水處，折盡满别離。




