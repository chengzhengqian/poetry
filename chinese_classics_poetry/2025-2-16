欒家瀨 王維
颯颯秋雨中，淺淺石溜瀉。
跳波自相濺，白鷺驚復下。

同詠 裴迪
瀨聲喧極浦，沿涉向南津。
汎汎鷗鳧渡，時時欲近人。

同詠 養心主人
秋雨迷青石，綠苔素瀨瀉。
玉波濺銀珠，白鷺舞紅葉。



金屑泉 王維
日飲金屑泉，少當千餘歲。
翠鳳翊文螭，羽節朝玉帝。

同詠 裴迪
縈渟澹不流，金碧如可拾。
迎晨含素華，獨往事朝汲。

同詠 養心主人
人言金屑泉，日飲可千歲。
未若泉上松，暮寒凌蒼翠。



白石灘 王維
清淺白石灘，綠蒲向堪把。
家住水東西，浣紗明月下。

同詠 裴迪
跂石復臨水，弄波情未極。
日下川上寒，浮雲澹無色。

同詠 養心主人
白石碧水清，春暮芳華謝。
越女浣輕紗，素手挽明月。

北垞 王維
北垞湖水北，雜樹暎朱闌。
逶迤南川水，明滅青林端。

同詠 裴迪
南山北垞下，結宇臨欹湖。
每欲采樵去，扁舟出菰蒲。

同詠 養心主人
北垞秋樹里，落木欹湖寒。
孤雁發沉暮，迢迢度逺山。




欒家瀨 同詠 養心主人
秋雨迷青石，綠苔素瀨瀉。
玉波碎銀光，白鷺落紅葉。
